![Krajina Nudielu](nudiel.png)

# Nudiel

Nudiel je sféra smrti a stínů. Do této sféry odcházejí duše smrtelníků po smrti. Jedná se o sféru bez slunečních paprsků, kde nebe je neustále zahalené temnými mraky. Země, kde nic pořádně neroste a vše je pouze šedivá, prašná, kamenitá poušť plná spletitých hornatých zákoutí tvořících tak labyrint z kamene.

Astrálním lordem Nudielu je nejsilnější z astrálních lordů - Kolteš. Jako každý z astrálních lordů na sebe může Kolteš vzít jakoukoliv podobu, ale často na sebe bere podobu milé postarší ženy. Kolteš představuje aspekt života a smrti.

Přirozenými obyvateli Nudielu jsou upíři, kteří řídí veškerý chod. Upíři a jejich poskokové hledají po Nudielu nově příchozí duše, aby je odvedli ke správným branám do dalších sfér.

Když dorazí duše do Nudielu, je nechána na pospas bloudění po pustých horách. Jakmile se setká s některým z poskoků, je zaveden ke svému pánu - jednomu z upířích knížat. Upíří pán poté rozhodne na základě ochutnání esence duše, zda nechá duši projít bránou do Abordey nebo do Vendarielu. Samotné ochutnání esence duše vypadá jako kousnutí do krku duše a ochutnání její krve.

Duše neinteligentních tvorů, jako je například zvěř, se po nějaké době přesunou do sféry pro ně určené. U zmíněné zvěře tedy automaticky do Kanameiry.

Nudiel funguje na základě kosmických principů Stínu a Řádu.

## Obyvatelé Nudielu

### Kolteš

Kolteš je astrálním lordem a vládcem Nudielu - je tedy architektem celé sféry a bytostí, které v ní žijí. Pro upíry je jakýmsi bohem a jejich pánem. Musejí jej poslouchat a plnit jeho vůli. Nicméně mnoho upírů má také svoje vlastní zájmy a navíc Kolteš nekontroluje každou drobnost, která se v Nudielu stane.

Kolteš kromě Nudielu vládne také ve Vendarielu a jako jediný astrální lord tak vládne ve dvou Astrálních sférách.

Pokud se Koltešovi zdá, že upíři v Nudielu nejsou schopni odbavovat duše, nebojí se sáhnout po dobrovolnících v materiálním světě a vytvořit nové. To tak trochu brání upírům, aby se pozabíjeli mezi sebou. Je pro ně výhodnější, když znají své oponenty a mohou mezi sebou předvídatelněji intrikovat.

### Ghúl

Ghúlem se může stát pouze živá bytost, na kterou je seslána upíří kletba. Cílem kletby se může stát pouze ten, kdo sní ostatky jiné inteligentní živé bytosti - takovým se říká kanibalové. Ghúlové navíc tuto kletbu mohou přenést na jiné tím, že je pokoušou.

### Upír

Upíři vládnou Nudielu v hierarchii. Budují svá upíří knížectví, intrikují a plní roli správců Nudielu. Jejich hlavním úkolem, který jim byl dán jejich pánem Koltešem, je pomoc duším v jejich cestě do dalších sfér. Upíři musí ochutnat duši tím, že ji zakousnou - ochutnaná duše začne být přitahována k bráně, která je pro ní ta pravá. Může se jednat o bránu do Abordey nebo do Vendarielu.

Upíři ovládají vyšší nekromancii a díky tomu mohou v určitých mezích ovlivňovat život smrtelníků. Správně by neměli a pokud by to dělali příliš okatě, Kolteš je může potrestat. Nicméně Kolteš má jiné starosti, než se starat o drobné intriky upírů, a tak to často upírům prochází.

Někteří upíři jsou natolik odvážní, že opustí Nudiel a vydají se do materiálního světa. Takovým však hrozí zkáza, pokud by na to Kolteš přišel.

Noví upíři vznikají pouze přeměnou živých inteligentních bytostí na upíry tak, že se dobrovolně napijí upíří krve. Tím se stanou vázáni k Nudielu a měli by vyhledat nejrychlejší cestu do této sféry. V hierarchii upírů se stanou nejposlednějším článkem s možností vzestupu.

Duše bytosti, ze které vznikne upír je navždy přeměnou zničena. Upír se tedy stane nesmrtelným, ale pokud by měl být násilně zničen, tak jej po smrti nic nečeká. Při tomto zničení duše získá upír naprosto jiné přesvědčení a pohled na svět. Tento pohled je pokřiven tak, jak Kolteš po svých upírech chce, aby přemýšleli. Sice si upír pamatuje na to, co zažil dříve, ale jeho "životní" cíle se proměnou pokřiví či změní.

### Fext

Fextem se může stát osoba na sklonku smrti. Tato osoba se může pokusit při svém umírání nebo těsně po ní snažit vzývat nějakého mocného upíra. Pokud upír vyslyšší toto volání, může se rozhodnout navrátit duši zpět do děla umrlce. Fext je vázán svému pánovi nemrtvým paktem a je nucen plnit jeho vůli. Zachovává si však i vlastní vůli a vzpomínky, díky čemuž může mimo úkolů zadaných upírem plnit i vlastní tužby.

### Stín

Každý upír může na nějakou dobu vyvolat jeden stín jako svého nemrtvého služebníka. Stín je jakýmsi odrazem upírovy nemrtvé podstaty. Stín má jedinou tužbu - nakrmit se na živých bytostech. Když se upírův stín nakrmí na své oběti, ze stínu oběti vzniká nový stín, který lační po dalších živých obětech - především těch, kteří žijí dobrým a zbožným životem. Zajímavostí je, že upír, který vyvolá svůj stín, žádný stín nevrhá. Stejně tak oběti, ze kterých vznikne nový stín nevrhají žádný stín. Světlo kolem takových bytostí jakoby "obteče". To zapříčiní, že proti přímému světlu se mohou bytosti bez stínu zdát jakoby světélkovaly, jelikož kolem nich protýká světlo.
