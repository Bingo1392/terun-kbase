# Astrální sféry

Astrální sféry jsou magické světy, které prosakují do našeho světa. Díky Astrálním sférám existuje v našem světě magie a bez nich by nebyl možný posmrtný život či reinkarnace. Ti, co ovládají magii, mohou být v astrálním světě ještě mocnější, než v tom materiálním.

## Astrální sféry a magie

Z astrálních sfér proudí do našeho světa takzvané proudy nebo také vichry magie. Některé bytosti mohou být schopny tuto magii využívat ke svému prospěchu. Například existují magické bytosti, které se vyvinuly z obyčejných zvířat tak, že prostě samy začaly tuto magii využívat.

## Astrální sféry a duše zemřelých

Když zahyne bytost v materiálním světě, odejde z ní její duše. Tato duše je lapena silou astrálních sfér. Respektive jedné konkrétní sféry - sféry Nudiel.

## Bytosti astrálních sfér

Ve sférách žijí bytosti, které často mívají nějaký účel. Některé interagují s dušemi bytostí z materiální sféry, jiné si žijí vlastním životem.

## Spojitost

Astrální sféry mají dopad na materiální svět. Především se jedná o přítomnost magie. S tím souvisí ale i další a mnohem zajímavější dopad, kterým je Spojitost.

Spojitost se projevuje dvěma způsoby. Pokud převládá v oblasti nějaká emoce či aspekt, může se objevit astrální trhlina, která dovolí astrálním bytostem, zosobňujícím tuto emoci nebo aspekt dostat se do materiálního světa.

Pokud tedy bude například království, které si užívá blahobytu a mnohé veselí, mohou se v oblasti objevovat jednorožci a jiné obecně hodné a veselé bytosti. Na druhou stranu v oblasti zužovaných hladomory, nemocemi, beznadějí a smrtí, budou povstávat nemrtví.

Dalším projevem Spojitosti je nadměrná nasycenost magií. Pokud je na nějakém území proveden rituál nebo série rituálů, které vyžadují velké množství jednoho druhu magické energie, je vysoká pravděpodobnost, že se objeví v oblasti astrální trhliny, které dovolí astrálním bytostem proudit do materiálního světa.

## Zavírání astrálních trhlin

Astrální trhlina se zavře samovolně, jakmile proleze trhlinou dostatečné množství bytostí. Každý průlez trhlinou totiž snižuje její stabilitu, až se sama zavře. Toto se však nemusí vždy povézt, jelikož bytosti, které prolezou do materiálního světa kolem sebe šíří stejnou auru, díky které trhlina vznikla. Je tedy možné, že pokud trhlinou projde velké množství astrálních bytostí, které se budou pohybovat v oblasti, trhlina se prostě samovolně nikdy nezavře.

Další možností je zavřít trhlinu jiným druhem magie. Stačí přímo na trhlinu užít kouzlo z jiného okruhu magie, než díky kterému vznikla.

Poslední možností je likvidace všech astrálních bytostí v oblasti a změna nálady mezi místními. Tím se nejenom trhlina zavře, ale znova se neotevře.

## Cestování Astrálními sférami

Cestování sférami je možné. Dokonce většina přemisťovacích kouzel využívá astrálních sfér. K cestování je nutné otevřít nejdříve trhlinu. Trhlina však láká astrální bytosti, proto musí být trhlina co nejrychleji uzavřena. U kouzel ovlivňující časoprostor musí často čarodějové určit, kolik předmětů nebo bytostí má být přemístěno, aby neotevírali zbytečně velkou astrální trhlinu. Neopatrné užívání časoprostorové magie může vést k tvorbě obrovských astrálních trhlin.

## Více o astrálních sférách

Každá z Astrálních sfér byla stvořena takzvaným Astrálním Lordem. Astrální lordi jsou mocná stvoření, mocnější než Sénanti, která za tisíciletí byla schopna stvořit vlastní světy s vlastními pravidly. Každý astrální lord má nějaký dopad na materiální svět a k tomuto účelu stvořil i astrální svět a jeho bytosti.

Astrální lord dohlíží na to, aby byl jeho aspekt v životě smrtelníků naplněn. Ačkoliv jsou astrální lordi v podstatě nejmocnější bytosti v kosmu, uvědomují si, že jsou to právě oni, kdo nějakým způsobem drží pravidla kosmu pohromadě. I když mezi nimi probíhají různé intrikářské štvanice, jsou si natolik blízcí, že by si navzájem skutečně neublížili. Jedná se tedy spíše o takové naschvály, které si navzájem činí - hlavně ze sportu, aby se neunudili.

Ve většině astrálních sfér platí podobná pravidla jako v materiální sféře. Funguje zde gravitace se všemi následky - tedy je možné, aby postava někam spadla a zranila se. Je možné si udělat krvácivé zranění, a v podstatě vykrvácet. Cesta náročným terénem tělo unaví. Vlivy počasí mohou způsobit omrzliny či popáleniny. Duše mají hlad, pokud standardně nekonzumují jídlo. Zkrátka od materiálního světa může být těžké rozeznat to, že je postava v astrální sféře.

Rozdíl však existuje. Postava nemůže v astrální sféře zemřít na hlad ani vyčerpání. Získá sice všechny postihy s tím spojené, ale nemůže to být pro postavu fatální.

Inteligence je v astrálním světě králem. Opravdu inteligentní jedinci jsou schopni všechny negativní dopady negovat tím, že jejich mysl se povznese nad konkrétní potřebu nebo překážku.

> Kdykoliv si postava musí hodit na ověření vlastnosti, přičítá si kromě standardního atributu i bonus/postih za inteligenci. Sféra může mít na cestovatele vliv. Pokud cestovatel uspěje v hodu na ověření inteligence, může ignorovat všechny záporné efekty, které na ni sféra má.

## Nudiel země smrti a stínů

* Kolteš paní života a smrti
* Aspekt smutku, beznaděje, odevzdanosti, hladu, nemoci, ponurosti, smrti, slabosti.
* Upíři a nemrtví
* Vitální magie

Do Nudielu dorazí všechny duše inteligentních tvorů po smrti. Jedná se o pustou skalnatou zemi, kterou obývají nemrtví a především upíři, kteří vládnou tomuto světu. Upíři mají za úkol ochutnat esenci příchozích duší a na základě chuti určit, zda má duše pokračovat dále do Vendarielu, Kanameiry nebo do Abordey. Duše nemůže v Nudielu zemřít - může být pouze uvězněna.

## Vendariel země harmonie a přání

* Kolteš paní života a smrti
* Aspekt naděje, života, zrození, ochrany, síly, zdraví, radosti, harmonie
* Andělé
* Ochranná magie

Vendariel je jakýmsi nebem. Když je duše hodna Vendarielu, přichází sem ma věky žít v harmonii a tak, jak si zamane. V této sféře žijí andělé, kteří jsou průvodci a zároveň ochránci Vendarielu. Duše na Vendarielu nemůže být zničena - pouze nebezké ostří je toho schopno.

## Abordea země nářků

* Halis paní touhy, neřesti a utrpení
* Aspekt neřesti, podvodů, intrikaření, zrady, utrpení, touhy, pýchy, trestu, mučení.
* Ďáblové
* Magie proměn

Abordea je světem, kde vybraní mohou naplňovat své touhy a neřesti, nicméně pro většinu se jedná o místo plné utrpení. Do Abordey míří duše, které si zaslouží trpět na věky.

Na Abordee žijí ďáblové v pevné hierarchii, kteří naplňují své touhy a touhy svých obětí. Úlohou ďáblů je získat tužby svých obětí a pomoci jim je dosáhnout - a to klidně i obecně zakázanými prostředky. Ďáblové si postupně budují vztah se svými oběťmi aby s nimi postupně podepsali smlouvu, kde oběť odevzdá ďáblovi svojí duši. Taková duše je následně vzata do Abordey, kde je mučena a postupem času přeměněna na nového ďábla. Tím ďábel ztratí svoji duši a stane se součástí sféry. Ďábly není možné zabít jiným způsobem, než v Abordee - z ostatních sfér je možné je pouze vypudit. Na Abordee není možné, aby duše zemřela. Taková duše znovu povstane, aby mohla být znovu mučena.

## Kanameira věčné loviště

* Lykanis pán Lovu
* Aspekt instinktu, lovu, přežití, surovosti, volnosti, anarchie, divokosti.
* Kentauři
* Přírodní magie

Aspekt lovu a chtíče přežít. Do věčného loviště míří duše neinteligentních bytostí, které zde mohou pokračovat v lovu nebo přežívání po věky. Když je duše na Kanameiře ulovena a zabita, po několika dnech opět procitne a pokračuje. Jedinými přirozenými obyvateli Kanameiry jsou Kentauři - napůl lidé a napůl koně.

## Istriel snová sféra

* Oryn pán iluzí a snů
* Aspekt bázlivosti, iluzí, snů, troufalých cílů, nočních můr, pohádek, hororu.
* Víly
* Mentální magie

Aspekt snů, vizí a troufalých cílů. V Istrielu je vše možné a sny všemocné. Do této sféry se odebírají všechny duše, když spí. Vznikají zde sny - oddělené bubliny - místa, kde se nachází vědomí inteligentních bytostí, když sní. Pokud duše v této sféře zahyne, okamžitě se probudí. Ve snové sféře žijí víly, které mají na starosti zasahovat do dění ve snech. Dostat se do této sféry je hrozně jednoduché - stačí usnout. Těžké však je cestovat mezi sny. Samotné víly žádné sny nemají a pro snění musí být součástí snu někoho jiného. Jediný nikdy nekončící sen a tedy hlavní část celé sféry je sen samotného Oryna, pána snů. Když víla zemře v něčím snu, ztratí kontrolu nad smem a přesouvá se do Orynova snu. Když zemře i tam, je zničena nadobro. Nové víly si musí Oryn vytvářet sám - je to pro něj těžký proces, který trvá několok měsíců.

## Heliria živlová sféra

* Velfr pán chaosu
* Aspekt chaosu, ničení, nestálosti, zuřivosti, šílenosti
* Elementálové
* Divoká magie

V živlové sféře je vše v nebezpečí chaosu. Bez chaosu by však nemohl vzniknout řád a život. Chaos je ten, který na konci světa vše pohltí a zničí. Přirozenými obyvateli Heliria jsou elementy a jejich projevy, které zde žijí divokým životem v neustálem soupeření mezi sebou o teritorium. Jediný, kdo je dokáže sklidnit je Velfr sám.

Pokud se náhodou dostane duše do této sféry a zahyne, je nadobro zničena. Naopak elementálové se v této končině prostě rodí a zanikají náhodně. Jejich případné zničení nebude mít žádný dopad, jelikož z elementu povstane nový elementál.

## Gulemeria sféra cest

* Gorlin pán osudu
* Aspekt volby, osudu, vědění
* Vysoká magie

Na cestách je možné vidět možné scénáře, které se stanou, pokud se návštěvník vydá určitou cestou.
Osud je nejstarší ze všech Astrálních lordů. To osud určil, jaké úlohy budou ostatní Lordi ve světe zastávat. Osud je zároveň znalcem všech možných cest a budoucích scénářů. Sféra cest nemá své přirozené obyvatele. Jedná se spíše o soubor vizí.

## Dejdenyr mnohovesmírná sféra

* Utecht paní šílenství
* Démoni astrálních sfér

Mnohovesmírná sféra je sféra, kde může kolidovat několik naprosto bizardních světů do sebe. Neexistují zde jasné zákony. Oproti této sféře má živelná sféra (sféra chaosu) nějaká základní pravidla. Jelikož jsou mnohosvěty bizardními místy, žijí zde i bizardní stvoření. Jejich úloha je nejasná - většinou zde prostě žijí a je jim dopřán nějaký podivný ekosystém fauny a flory. Jednotlivé kolidující světy a jejich zákony bývají výtvorem samotné Utecht či následkem působení bytostí zvaných démoni astrálních sfér. Když se dostane duše do některého ze světů mnohovesmíru, Utecht to většinou nezajímá a záleží na podstatě prostředí jestli duše přežije či nikoliv. Pokud však nepřežije, objeví se v Nudielu, jakoby její tělo zemřelo v materiální sféře. Zrůdy z mnohovesmíru nemají duši a když zahynou, jsou prostě zničeny.

Mnohovesmír je formován kromě samotné Utecht i bytostmi zvanými démoni astrálních sfér. Tito démoni mohou projevovat různou dávku inteligence. Každý z nich může mít i jinou motivaci a jiný cíl. Démoni jsou vyhledávané bytosti především Theurgy, kteří je dokáží zaklít do předmětů. Tyto předměty pak získají magické schopnosti, které jsou propůjčené démonem.
